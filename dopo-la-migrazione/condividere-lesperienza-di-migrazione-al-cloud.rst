7.4 Condividere l’esperienza di migrazione al cloud
=======================================================

Come illustrato nel capitolo 2, si prevede che l’amministrazione sia
accompagnata durante il processo di migrazione (sin dalle fasi iniziali
di prioritizzazione e assessment degli applicativi) dal centro di
competenza. Il ruolo del centro di competenza, infatti, è quello di
soggetto aggregatore di conoscenza impegnato sia nel ruolo di *advisor*
per la specifica amministrazione nel suo territorio, che nella raccolta
di *know how* ed esperienze di migrazione da condividere con l’unità di
controllo e da rendere poi disponibili per le altre amministrazioni.

Per questo motivo, l’amministrazione dovrà assicurarsi di avere scambi
continui (ovvero *feedback loops*) con il centro di competenza durante
tutto il processo di migrazione. In particolare, dopo la migrazione, è
fondamentale che l’amministrazione effettui una retrospettiva (vedi
capitolo 5.1.5 per un approfondimento sulla pratica) includendo il
centro di competenza e cercando di evidenziare le problematiche emerse,
le soluzioni adottate e le *lessons learnt* durante le varie fasi del
processo.

Inoltre, l’esistenza di uno spazio di discussione dove i team delle
amministrazioni possano dialogare e condividere le proprie esperienze è
un prerequisito per la creazione (e la continua evoluzione) di una
solida base di conoscenza sulla migrazione al cloud nell’ambito delle
pubbliche amministrazioni.

Per questo motivo, contatta `Developers Italia
<https://developers.italia.it/it/contatti>`__, la comunità che si occupa
anche di DevOps per il Cloud delle PA, e `Forum Italia
<https://forum.italia.it/c/piano-triennale/data-center-e-cloud>`__, dove
è possibile condividere i propri commenti e feedback sul Cloud
Enablement Kit.
