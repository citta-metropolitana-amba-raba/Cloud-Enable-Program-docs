Premessa
========

La `strategia Cloud della PA
<https://cloud.italia.it/strategia-cloud-pa/>`__ è nata per favorire
l’adozione del modello cloud computing nelle pubbliche amministrazioni
italiane, in linea con le indicazioni del piano Italia Digitale 2026
nell’ambito del `Piano Triennale per l’informatica pubblica 2019-2021
<https://pianotriennale-ict.italia.it/>`__ e del `Piano triennale per
l’informatica nella Pubblica Amministrazione
<https://www.agid.gov.it/it/agenzia/piano-triennale>`__ emanato da AgID
e con le migliori pratiche nel resto dei principali paesi europei e del
mondo.

Nella definizione della strategia Cloud delle PA sono stati individuati
tre elementi principali che caratterizzano questo percorso di
trasformazione:

-  **il principio Cloud First**: secondo il quale le PA devono, in via
   prioritaria, adottare il paradigma cloud (in particolare i servizi
   SaaS) prima di qualsiasi altra opzione tecnologica per la definizione
   di nuovi progetti e per la progettazione dei nuovi servizi
   nell’ambito di nuove iniziative da avviare

-  il **modello Cloud della PA**: il modello strategico che si compone
   di infrastrutture e servizi qualificati da ACN sulla base di un
   insieme di requisiti volti a garantire elevati standard di qualità
   per la PA

-  Il **Cloud Enablement Program**: il programma che abilita
   un’organizzazione a migrare il proprio patrimonio IT esistente
   (infrastrutture e applicazioni) utilizzando infrastrutture e servizi
   cloud all’interno del modello Cloud della PA. Nell’ambito del
   programma è stato definito un framework, costituito dall’insieme di
   unità organizzative (unità di controllo, unità di esecuzione e centri
   di competenza), risorse, strategie operative e il Cloud Enablement
   Kit (metodologie, buone pratiche e strumenti) necessari per attuare
   il Cloud Enablement Program delle PA.

Questa documentazione rientra nell’ambito del Cloud
Enablement Program e, in particolare, del Cloud Enablement Kit che
contiene l’ insieme di metodi, strumenti e buone pratiche che le
pubbliche amministrazioni possono usare per la migrazione al cloud di
infrastrutture e applicativi esistenti. Data la sua funzione strumentale
all’abilitazione al cloud, questa documentazione costituisce l’elemento
principale del **Cloud Enablement Kit**.

Il Cloud Enablement Kit è rivolto non solo a tecnici o esperti dell’IT e
ai responsabili della trasformazione digitale
(`RTD <https://docs.italia.it/italia/piano-triennale-ict/codice-amministrazione-digitale-docs/it/v2017-12-13/_rst/capo1_sezione3_art17.html>`__),
ma anche a chiunque nella pubblica amministrazione sia coinvolto nella
gestione di servizi esistenti e/o nella definizione e progettazione di
nuovi servizi.

Il contenuto di questo documento è strutturato in maniera lineare per
accompagnare le pubbliche amministrazioni nell’intero percorso che va
dall’identificazione degli applicativi da migrare fino alla valutazione
degli indicatori di risultato a migrazione avvenuta. Tuttavia, i
capitoli sono strutturati per essere consultati anche indipendentemente
a seconda della fase in cui si trova e dal bisogno specifico che
l’amministrazione ha.

I macroargomenti trattati di seguito nel Cloud Enablement Kit sono:

-  **Il Cloud** (Capitolo 1): introduzione al concetto di cloud e ai
   suoi vantaggi

-  **Come iniziare** (Capitolo 2): quadro generale dei passi da seguire
   per iniziare con la migrazione al cloud

-  **Assessment servizi e infrastruttura** (Capitolo 3): strumenti per
   mappare e valutare gli applicativi in uso e identificare quelli
   migrabili con maggiori benefici e minori criticità

-  **Pianificare la migrazione** (Capitolo 4): approfondimento sulle
   strategie di migrazione ed i rispettivi criteri di applicabilità e
   indicazioni sugli aspetti da tenere in considerazione durante la
   pianificazione di una migrazione

-  **Eseguire la migrazione** (Capitolo 5): consigli sulla metodologia
   di lavoro e linee guida di carattere tecnico su come eseguire una
   migrazione a seconda della strategia scelta

-  **Migrare i dati** (Capitolo 6): focus sulla migrazione dei dati di
   un applicativo e sulle buone pratiche da adottare a seconda dello
   scenario di migrazione in cui ci si trova

-  **Dopo la migrazione** (Capitolo 7): valutazioni da effettuare a
   migrazione avvenuta e indicatori di performance per misurarne il
   risultato e l’impatto

Ringraziamo le pubbliche amministrazioni che ci hanno accompagnato in
questo percorso e senza le quali non sarebbe stato possibile creare il
Cloud Enablement Kit. In particolare, i nostri ringraziamenti vanno a:
MiBAC, Corte dei Conti, Regione Emilia Romagna, Comune di Milano,
Consorzio.IT (società in house del territorio Cremasco) e Comune di
Torino.
